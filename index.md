---
layout: course
title: Home
---
# Come investire i tuoi risparmi?

## Introduzione

In questa guida voglio mostrarti i principi che utilizzo per investire i miei risparmi. Essa è dedicata a tutte quelle persone che hanno da parte qualche risparmio e vorrebbero capire come gestirli al meglio correndo il minor rischio possibile. Nel fare ciò cercherò di usare un linguaggio semplice e chiaro.

In queste pagine troverai consigli pensati per persone che pur non avendo molto tempo sono disposte a dedicare qualche ora a settimana per imparare a gestire i propri risparmi.

Cominciamo insieme questa fantastica avventura.

## Ritorno vs Rischio

Un investimento di successo tiene sempre conto del fatto che a un maggior ritorno (o profitto) corrisponde sempre un maggior rischio. Scopo dell'investitore è massimizzare il ritorno e ridurre i rischi. Ci sono essenzialmente cinque principi per ottenere questo risultato.

1. Diversificare gli investimenti.
2. Investire tenendo conto dei cicli economici.
3. Comprare asset quando il mercato li sottovaluta e venderli quando li sopravvaluta.
4. Comprendere i rischi.
5. Avere un piano che ci protegga da decisioni basate sull'emotività.

Se non ti sono chiari questi principi non spaventarti, ora li spiegheremo uno per volta. Prima di cominciare, però, lasciami spiegare che con il termine **Asset** si intende una qualunque entità (es. azioni, obbligazioni, materie prime, arte, immobili, attività imprenditoriale, ecc.) su cui è possibile investire soldi cercando di ottenere un profitto dopo un certo tempo. 

## Diversificare gli investimenti

Nel gergo della finanza con il termine **Asset Allocation** si intende come distribuire i propri risparmi sui vari possibili asset che il mercato ci mette a disposizione. Un esempio di Asset Allocation, per esempio, potrebbe essere quello di decidere di investire il 30% dei propri risparmi in azioni, il 60% in obbligazioni e il 10% in oro.

Tra gli investitori c'è un detto comune che recita: "non mettere mai tutte le uova nello stesso paniere". Il motivo di quest'affermazione è semplice, se il paniere cade si rompono tutte le uova. Per lo stesso motivo una pratica comune dell'investitore è cercare di non investire tutti i suoi soldi nel medesimo asset, perché se quell'asset subisce un crollo l'investitore perderebbe tutti i suoi soldi.

## Investire tenendo conto dei cicli economici

L'economia è fondamentalmente una macchina che funziona a cicli che, tipicamente, durano 3 o 4 anni. In alcuni cicli alcuni asset funzionano meglio di altri, per cui ha senso cercare di comprendere come identificare questi cicli e aumentare gli investimenti (in gergo si dice "aumentare la posizione") sugli asset che funzionano meglio in questi cicli, riducendo gli altri. 

Il funzionamento è simile all'agricoltura che ogni anno ha 4 cicli diversi: le stagioni. Un contadino, per ogni stagione, sa quando conviene seminare un dato ortaggio e quando raccoglierlo. Per l'economia non è diverso anche se identificare i cicli è meno facile.

## Investire tenendo conto del valore di mercato di un Asset

Il terzo principio è quello di sviluppare strumenti che ci aiutano a capire se, in un dato momento, un asset è sottovalutato o sopravvalutato dal mercato.
In base a quest'informazione bisogna aumentare l'allocazione di risorse su asset sottovalutati e ridurre risorse su quelli sopravvalutati.

## Comprendere i rischi

Qualsiasi attività umana è esposta ad un rischio. Se domani mattina esci di casa potresti cadere e farti male oppure essere investito da un'auto. Probabilmente è difficile che ciò accada ma può succedere. Sicuramente la possibilità di cadere e farsi male è più probabile di quella di essere investito.

Allo stesso modo, investire i tuoi risparmi può essere più rischioso se investi su alcuni asset e meno su altri. Ad ogni modo, come in qualunque attività umana il rischio zero non esiste. Per questo motivo diventa fondamentale capire che rischi si corrono quando si ambisce ad un qualsiasi profitto su un dato investimento.

In un investimento i rischi possibili sono i seguenti:

- **Rischio Emittente**: se investi in un'azione o in un'obbligazione di un'azienda o stato e questa fallisce e molto probabile che perderai i tuoi soldi.
- **Rischio Mercato**: se compri un asset ad un dato prezzo e lo rivendi dopo un certo tempo sei soggetto al richio mercato e più il prezzo di questo asset varia nel tempo più aumenta il rischio di avere una perdita. Ad esempio, è noto che un'obbligazione statale è meno rischiosa di un'obbligazione di un'azienda che, a sua volta, è meno rischiosa di un'azione che, a sua volta, è meno rischiosa di una criptovaluta. Questo perché la variazione di prezzo nel tempo di questi asset è maggiore per una criptovaluta rispetto a un'azione, quest'ultima a una variazione di prezzo superiore a un'obbligazione aziendale e così via. Tipicamente questo rischio viene misurato con un valore chiamato **Volatilità** che vedremo meglio nel successivo capitolo.
- **Rischio Cambio**: la tua moneta di riferimento è l'Euro, ma se acquisti un asset in dollari dovrai tener conto del fatto che il tuo investimento sarà soggetto ad un ulteriore rischio dovuto dal cambio euro-dollaro che potrebbe essere sfavorevole o favorevole quando venderai il tuo asset.
- **Rischio Inflazione**: è il rischio che si corre quando i prezzi dei prodotti e asset sul mercato aumentano o diminuiscono e possono avere un effetto negativo sui nostri investimenti. Nel successivo capitolo approfondiremo meglio questo concetto, per ora teniamo solo conto dell'esistenza di questo rischio.
- **Rischi sistematici e non sistematici**: quando diversifichiamo i nostri investimenti, non solo dobbiamo investire in asset diversi ma anche in settori diversi. Nel successivo capitolo approfondiremo meglio questi concetti, per ora teniamo solo conto della loro esistenza.

## Avere un piano

Negli investimenti esiste senza dubbio una componente psicologica. Ogni volta che fai un investimento e lo monitori, le emozioni iniziano a giocare un ruolo fondamentale. È facile che quando le cose vanno bene sei felice e magari vuoi aumentare la posizione su quell'asset. Allo stesso tempo un crollo delle quotazioni potrebbe spaventarti e spingerti a liquidare la posizione. L'aspetto psicologico è anch'esso un rischio
per l'investitore perché spinge a prendere decisioni in base all'emotività invece che in base ai dati. L'unico modo per ridurre questi rischi è avere un piano chiaro fin dall'inizio e seguirlo sempre.

## Conclusioni

Fare un buon investimento significa capire quale possa essere il suo ritorno e il rischio che si corre per ottenerlo. Per ridurre questi rischi è bene diversificare i propri investimenti su asset diversi e in settori diversi, tenendo conto dei cicli economici, acquistando asset quando sono a buon mercato e vendendoli quando
sono sopravvalutati. Infine, è importante ricordarsi che siamo essere umani e, in quanto tali, soggetti all'emotività e l'unico modo per non esserne soggiogato è avere un piano.
